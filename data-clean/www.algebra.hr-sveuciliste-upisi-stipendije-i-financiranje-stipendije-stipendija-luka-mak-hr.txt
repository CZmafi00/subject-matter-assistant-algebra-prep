Upisi » Stipendije i financiranje » Stipendije » Stipendija “Luka Mak”Stipendija “Luka Mak”

Raiffeisen bank Austria d.d. u akademskoj godini 2024./2025. stipendirat će jednog studenta prijediplomskog studija Digitalnog marketinga punom stipendijom „Luka Mak“. Stipendija pokriva 100% troška studija za sve godine prijediplomskog studija na hrvatskom jeziku.
Tko je Luka Mak?
Luka Mak je bio izuzetna osoba. Bio je dobri duh digitalnih kanala, kolega i prijatelj koji će zauvijek ostati u našim srcima. Lukine ideje, dobrota, nevjerojatna pozitivna energija i vječna želja za učenjem i dijeljenjem znanja ono su što želimo da i dalje živi. Njegov život je naglo prekinut, ali sjećanje na njega će ovom stipendijom trajati i inspirirati generacije. Učiti treba od najboljih, zar ne? Zato ova RBA stipendija nosi Lukino ime.
Tko se može prijaviti?
Prijaviti se može student koji aktualne godine prvi puta upisuje prijediplomski studij Digitalnog marketinga. Idealan kandidat za ovu stipendiju je u stalnoj potrazi za znanjem, rado sluša, ne boji se postavljati pitanja, a još više voli tražiti odgovore.
„Luka je imao tu nevjerojatnu sposobnost da iskreno kaže svoje mišljenje, a da pritom baš nikog ne povrijedi. Uvijek se trudio biti bolji, svaki dan je učio od drugih i učio druge te pomicao granice.“
Ako i tebe krase takve osobine – možda upravo tebe čeka Stipendija Luka Mak!
Kako se prijaviti?
Kandidati koji žele sudjelovati na stipendijskom natječaju moraju do 9. lipnja 2024. na adresu stipendija@algebra.hr poslati svoj životopis, Zamolbu i odgovore na sljedeća dva pitanja:

Koji je za tebe dobar primjer digitalnog oglašavanja i zašto? Slobodno potkrijepi primjerom.
Koji je za tebe loš primjer digitalnog oglašavanja i zašto? Slobodno napiši svoj prijedlog kako bi to moglo izgledati bolje.

Primatelj Stipendije je obvezan:

redovito polagati ispite studijskog programa na način da svaku akademsku godinu završi s minimalno 40 ECTS bodova i prosjekom ocjena 3,5 te uzastopno upisuje svaku narednu, višu godinu studijskog programa;
ne mijenjati studij ili smjer unutar Sveučilišta bez prethodne suglasnosti Davatelja stipendije;
za potrebe uplate stipendije otvoriti žiro račun kod Davatelja stipendije (za studente postoji Flexi STUDENT paket usluga koji sadrži i žiro i tekući račun te druge korisne usluge, a dostupan je bez naknade) te sve obveze definirane Ugovorom o stipendiranju.

Rok za prijavu
Natječaj za stipendiju završava 9. lipnja 2024. u 23:59 sati.