Upisi » Stipendije i financiranje » Stipendije » Stipendije Udruge hrvatsko-američkih profesionalaca Stipendije Udruge hrvatsko-američkih profesionalaca

Udruga hrvatsko-američkih profesionalaca dodjeljuje stipendije za tri izvrsna studenta slabijeg imovinskog statusa u iznosu od 1.000 USD za prvu godinu prijediplomskog studija iz područja ekonomije, umjetnosti/grafičkih tehnologija i računarstva.
Udruga hrvatsko-američkih profesionalaca (Association of Croatian American Professionals, dalje u tekstu ACAP) međunarodna je mreža koju čini 2.000 stručnjaka iz poslovne i akademske zajednice. Od 2014. ACAP nastoji povezati i potaknuti hrvatsko-američke profesionalce iz Sjedinjenih Američkih Država i svijeta na području razmjene ideja i suradnje na raznim inicijativama, čuvajući pritom kulturnu baštinu i posebnosti obje zemlje. ACAP je neovisna, neprofitna, apolitična i nereligijska udruga koja je aktivna u pružanju mogućnosti za profesionalni razvoj, obrazovanje mladih, kulturnu razmjenu, kao i u promicanju gospodarskih i poslovnih interesa te dobrotvornom radu.
ACAP dodjeljuje stipendije za tri izvrsna studenta slabijeg imovinskog statusa u iznosu od 1.000 USD za prvu godinu prijediplomskog studija iz područja ekonomije, umjetnosti/grafičkih tehnologija i računarstva.
Odabrani kandidati imat će priliku usko surađivati na projektima i aktivnostima ACAP-a i Algebre s ciljem ostvarenja kvalitetnije suradnje obiju zemalja te otvaranja novih inicijativa usmjerenih na jačanje hrvatsko-američkih odnosa i zajedničkih interesa.
Tko se može prijaviti?
Stipendije ACAP-a namijenjene su za: studente slabijeg imovinskog statusa s minimalno vrlo dobrim te odličnim općim uspjehom u srednjoj školi, dobitnike međunarodnih ili državnih nagrada iz područja ekonomije, umjetnosti, računarstva i/ili grafičkih tehnologija, studente s izvrsnim rezultatima na ispitima državne mature te studente koji su ostvarili druge zapažene rezultate za vrijeme svog srednjoškolskog obrazovanja.
Kako se prijaviti?
Vrednovanje prijava za stipendiju uključuje obvezne kriterije:

ocjene iz srednje škole koje moraju u ukupnom prosjeku biti najmanje 4.2
položen ispit iz engleskog jezika više (A) razine na državnoj maturi s ocjenom 4 ili 5
socijalno-ekonomski status kandidata

te kriterije koji će biti dodatno vrednovani:

esej na temu Croatian-American Relations: A Journey of Friendship na engleskom jeziku
ukupan rezultat na ispitima državne mature
rezultati na natjecanjima iz područja engleskog jezika, ekonomije, umjetnosti/grafičkih tehnologija i/ili računarstva
sudjelovanje na relevantnim projektima
pismo preporuke.

Ispravno popunjenu Zamolbu za dodjelu stipendije potrebno je poslati na stipendija@algebra.hr.
Rok za prijavu
Natječaj za stipendiju završava 14. srpnja 2024. u 23:59 sati.